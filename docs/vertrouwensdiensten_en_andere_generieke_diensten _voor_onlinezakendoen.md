# Aanleiding 

Het platformoverleg heeft aan de Werkgroep Kennis de volgende vraag voorgelegd om te
beantwoorden: *Welke generieke vertrouwensdiensten zijn er nodig voor online zakendoen?*[^1]

Hieronder volgt een uiteenzetting aan de hand van de belangrijkste perspectieven, die van de
aanbieder van specifieke digitale “vertrouwens”-diensten (trust service provider) of van andere
generieke diensten voor online zakendoen, een bedrijf of organisatie die onlinediensten aanbiedt die
gebruik maken van deze diensten (zoals een bank waar je online een contract kan tekenen) en die
van gebruiker[^2].

# Generieke diensten: waar hebben we het precies over? 

Het begrip vertrouwensdienst en wat we daarmee precies bedoelen verschilt per persoon. Naast
diverse eigen definities (een vertrouwensdienst zorgt ervoor dat je online dingen kunt doen op een
veilige en betrouwbare manier…) bestaat er ook een juridische definitie die in eIDAS 2.0 verordening
staat, maar best vaag en op meerdere manieren te interpreteren is[^3].

*“vertrouwensdienst”*: een elektronische dienst die gewoonlijk tegen betaling wordt verricht en uit een
van de volgende elementen bestaat: (daarna volgt een opsomming van 14 diensten).

Inmiddels zijn er meer dan 30 soorten diensten te onderkennen die een bijdrage leveren aan het
vertrouwen. Niet alle worden Europees beschouwd als vertrouwensdiensten: sommige zijn **generieke
diensten** die bijvoorbeeld bijdragen aan elektronische identificatie of gegevensbeheer. Van deze
generieke diensten zijn er tenminste een aantal **vertrouwensdiensten**. Ook daarbinnen bestaat
onderscheid.

Aan de ene kant heb je de **gekwalificeerde** eIDAS vertrouwensdiensten: hierbij staat de aanbieder
onder continu toezicht. De toezichthouder beoordeelt deze aanbieder en plaatst hem na een positieve
beoordeling met zijn diensten op de Nederlandse vertrouwenslijst als die aan de voorwaarden voldoet
en blijft voldoen. Deze Nederlandse lijst is vervolgens gekoppeld aan de Europese List of the Lists
(LOTL). Het toezicht vindt plaats vanaf de aanvraag van de registratie voor kwalificatie, gedurende de
periode van het aanbieden van de dienst en beëindiging.

Aan de andere kant bestaan er **niet-gekwalificeerde vertrouwensdiensten** die ook een bijdrage
leveren aan het creëren en borgen van vertrouwen om online zaken te doen. Bij deze diensten is een
andere vorm van toezicht ingericht: het toezicht vindt met name achteraf plaats, naar aanleiding van
klachten, incidenten, meldingen of verstoringen in de markt van de vertrouwensdienstverlening. Ook
op niet-gekwalificeerde vertrouwensdiensten zijn de eisen van de eIDAS-verordening van toepassing,
maar met minder zware eisen dan aan gekwalificeerde diensten worden gesteld[^4].
De Werkgroep Kennis heeft deze (30 stuks) diensten geplot op het TIP ecosysteem om inzicht te
geven wat die diensten functioneel doen en welke waarde ze bieden. Dit zijn dus allemaal diensten
die dienstaanbieders zoals trust service providers, al dan niet privaat of publiek, kunnen aanbieden.

Dit overzicht laat ook zien “vertrouwens” - diensten er nodig zijn om een dienst aan te bieden zoals
het plaatsen van een elektronische handtekening. Het is namelijk niet één dienst maar een
verzameling van diensten die dit mogelijk maken: denk bijvoorbeeld aan dienst rond het proces van
het creëren en uitreiken of intrekken van “ondertekenmiddel” en een diensten waarmee je het proces
van het daadwerkelijk plaatsen van een digitale handtekening.

Los van het bovenstaande is er ook nog onderscheid is met het zetten van een geavanceerde of
gekwalificeerde elektronische handtekening. Al deze complexiteit maakt het verwarrend als mensen
praten over de elektronische handtekening: waar hebben ze het dan precies over? In dergelijke gesprekken is het overzicht van vertrouwensdiensten handig: het kan gebruikt worden als een soort
taxonomie.

In de eerste iteratie van de vertrouwensdienst-taxonomie maakt de TIP-werkgroep Kennis
onderscheid tussen:
- Ondertekendiensten, inclusief diensten voor handtekeningen, zegels en tijdsstempels;
- Toegangsdiensten, inclusief diensten voor uitgifte van identiteiten;
- Diensten voor attestering van attributen;
- Bezorgdiensten;
- Archiefdiensten;
- Registerdiensten;
- Website-authenticatiediensten;
- Diensten voor het beheer van persoonsgegevens;
- Diensten voor het leveren van vertrouwensdiensten;
- Diensten voor het leveren van een handelingsomgeving.

# Perspectief vanuit dienstaanbieder: welke vertrouwensdienstenheb ik minimaal nodig?
Stel dat je bank, ziekenhuis, winkel of een overheidsorganisatie bent: Wat heb je dan concreet aan
vertrouwensdiensten? Een aanzet om deze vraag te beantwoorden is opgesteld in een publicatie
vanuit Ministerie van Economische Zaken [Informatiegids vertrouwensdiensten eIDAS | Brochure |
Rijksoverheid.nl](https://www.rijksoverheid.nl/documenten/brochures/2025/02/28/informatiegids-vertrouwensdiensten-eidas).

Het aanbieden van diensten op basis van vertrouwensdiensten hebben de potentie om de eigen
organisatie veel geld te besparen. Dat is wel afhankelijk van in welke fase een organisatie zit qua
digitalisering. De voordelen zijn het meest zichtbaar op het vlak van:
- Efficiëntie: Door volledige implementatie van gekwalificeerde elektronische handtekeningen, zegels,
tijdstempels, archivering en Electronic Registered Delivery Services (ERDS) kan Nederlandse
samenleving waarschijnlijk jaarlijks tussen de 200 en 400 miljoen euro [^5] besparen. Merk hierbij op
dat de kwalitatieve voordelen zoals efficiency, fraude reductie en cross interoperabiliteit zijn nog niet
vertaald zijn in kwantitatieve voordelen: het is opvallend hoe weinig economisch onderzoek van de
businesscase van vertrouwensdiensten beschikbaar zijn. De focus ligt vooral op
implementatiekosten in plaats van opbrengsten[^6].Dat is best vreemd.
- Kwaliteit van gegevens: vertrouwensdiensten geven inzicht in de authenticiteit en kwaliteit van
gegevens: de ontvanger weet dat het allemaal klopt. Daardoor kunnen de gegevens gelijk gebruikt
worden in het primaire proces zonder menselijke tussenkomst.
- KYC: zeker weten wie aan de andere kant van de digitale lijn zit; klanten kunnen geïdentificeerd
worden op een hoog niveau van vertrouwen.
- Onweerlegbaarheid: bij gebruik van eIDAS vertrouwensdiensten kunnen beide partijen in een
transactie uitgaan van een correcte vastlegging. Dat betekent dat welles-nietes spellen tot het
verleden behoren en dit voorkomt of versimpelt het oplossen van juridische geschillen rond de gang
van zaken.
- Betrouwbaarheid: Deze wordt gegarandeerd door de Europese eIDAS-wet en streng
overheidstoezicht. Aanbieders moeten aan hoge veiligheidseisen voldoen. Dit zorgt ervoor dat
digitale transacties een sterke juridische bewijskracht hebben en in de hele EU op een veilige en
uniforme manier te vertrouwen zijn.

Als de bovenstaande zaken belangrijk zijn voor je dienstverlening dan heb je om te beginnen de
volgende vertrouwensdiensten nodig. Die hoef je niet zelf te maken maar zijn verkrijgbaar bij eIDAS
erkende trust serviceproviders.

## Voor de eigen organisatie als dienstaanbieder (denk aan een bank):

**Digitaal zegelen**[^7]: door een zegel te plaatsen van je organisatie op informatie weet de ontvanger dat
het van de juiste verzender komt en niet aangepast is. Het is een digitaal waarmerk dat niet te
vervalsen is. DUO gebruikt deze technologie om diploma’s te zegelen en verder wordt het binnen de
overheid weinig toegepast terwijl de mogelijkheden voor het oprapen liggen. Ook binnen de private
sector zijn er genoeg mogelijkheden; denk aan digitale communicatie zodat je zeker weet dat het een
brief is van de bank. En natuurlijk is het ook toe te passen op andere media zoals een nieuwsvideo
zodat je aantoont dat het niet een “deep fake” bericht is.

**Digitaal ondertekenen**[^8]: Hiermee kan je naast de organisatie ook de functionaris laten handelen. Dat
kan met de eigen naam maar ook met een pseudoniem, alleen of met een groep. Denk aan het
ondertekenen van een contract of het nemen van een (publiek) besluit. Deze stukken zijn achteraf
niet meer aan te passen, bevatten een timestamp en meestal ook een bewijs van welke ceremonie is
gevolgd. In Nederland is het gebruik nog beperkt, voorbeelden zijn te vinden bij de ING bank, NVM,
bij het deponeren van jaarverslagen. Ook hier liggen de kansen voor het oprapen: alles wat men nu
tekent met een natte handtekening kan digitaal, meer betrouwbaar en veiliger.

**Validatie**[^9]: Als organisatie moet je wel controleren of de digitale handtekening of zegel klopt en in
overeenstemming is met het ondertekenbeleid. Dat is makkelijker gezegd dan gedaan omdat men
vaak niet goed weet hoe dat moet. Als je niet goed controleert dan breekt de keten van vertrouwen en
dan kan je net zo goed geen vertrouwensdienst gebruiken. Het valideren is meer dan een collega
laten checken op een blauw balkje in Adobe Acrobat. Dat is trouwens ook geen doen als de volumes
toenemen; daar is bulk validatie voor nodig. Een trust serviceprovider kan het valideren aanbieden als
een ondersteunende dienst; de provider voert dan een validatie uit en levert bewijs van de uitkomst.
Idealiter gaat dat geautomatiseerd. De Digipoort en de Bancaire informatievoorziening hebben hier al
een oplossing voor draaien.

**Websitecertificaten**: door gebruik te maken van gekwalificeerde websiteauthenticatie- certificaten
(QWAC) weet de afnemer dat de website authentiek is
De bovenstaande vertrouwensdiensten vormen de basis om mee te starten. Wil je daarnaast ook
garantie dat een stuk informatie goed is aangekomen: dan is het aangetekend versturen [^10](via een
qERDS) ideaal. Deze functionaliteit wordt in Nederland gebruikt bij het delen van stukken in de
juridische sector. Ook hier liggen andere mogelijkheden voor het oprapen zoals het indienen van
aanbestedingsdocumenten, delen van contracten met een tijdselement (voetballers tijdens de
transferperiode).
Daarnaast is het voor een organisatie belangrijk om te voldoen aan de wettelijke bewaarplicht van
documenten. Die periode is vaak langer dan dat een digitale zegel of handtekening geldig is. Daar is
een vertrouwensdienst nodig die hierin voorziet; dat is de bewaringsdienst (Qualified preservation
service). Voor het bewaren van data voor een langere periode bestaat er een gekwalificeerde
**archiveringsdienst** [^11].

# Perspectief vanuit een afnemer van digitale diensten (organisatie,consument, burger)

Als burger of consument kan je op dit moment niet zo heel veel als je een persoonlijk certificaat hebt
om mee te tekenen. Zo vaak hoef je niet een handtekening te zetten en veel dienstaanbieders vragen
er niet om. Voor dienstverleners bestaat er meer behoefte om een digitale handtekening te gebruiken
vanwege veiligheid, efficiency of compliance.
Bij beide groepen lijkt de grootste uitdaging hoe deze diensten van nut te laten zijn: waarom is een
vertrouwensdienst nodig (en zou je het willen hebben) en waarom zou je het gebruiken? Het laten
zien van nut is lastig omdat je afgelopen jaren ook zonder vertrouwensdienst je zaken hebt kunnen
regelen.
Het gebruik van vertrouwensdiensten door een afnemer zal in principe geïnitieerd worden door de
dienstaanbieder die gebruik aanmoedigt of afdwingt. Deze partij heeft de meeste kracht om de
technologie te “pushen”. De aanbieder geniet ook van de meeste voordelen omdat het geld en tijd
bespaart.

## Welke vertrouwensdienst zou je als gebruiker nodig hebben?

Een zo eenvoudig mogelijk aanvraagproces om aan een “vertrouwensdienst” te komen en
gebruikersgemak om vervolgens deze te gebruiken om er mee in te loggen/te ondertekenen. Hier is
de uitdaging om zo laagdrempelig mogelijk iemand op een hoog niveau van vertrouwen te
identificeren en een certificaat uit te reiken. Dit vormt een paradox: hoge betrouwbaarheid vereist
normaal gesproken strenge controles, maar dat botst met het doel om het proces laagdrempelig te
houden. Deze strenge controles zijn vaak eenmalig nodig waarna je met een pincode of op een
andere gebruikersvriendelijke manier je handeling kan bevestigen.

Het kunnen ondertekenen van stukken of informatie: los van contracten met een andere partij is er
ook potentieel om te laten zien dat jij eigenaar bent van de data of het elektronische object. Denk
bijvoorbeeld aan het aanbieden van je scriptie of paper, beeld en geluidmateriaal, kunst, idee of eigen
verklaring. Omdat er een tijdstempel op zit kan je onweerlegbaar aantonen dat je de originele
eigenaar/maker bent.

Makkelijk inloggen: als bedrijven en overheden door heel Europa het mogelijk maken door met het
delen van de informatie in je eigen burgercertificaat (naam, geboortedatum maar vooral je
pseudoniem) kan inloggen, dan zie je gelijk ook de voordelen omdat je dan niet meer gebonden bent
aan het onthouden van allerlei accounts. Dat maakt het leven makkelijk.

Het kunnen valideren van stukken informatie die je als afnemer ontvangt: hoe kan ik zelf zien dat mijn
diploma echt is? Of een brief van een deurwaarder? Of een foto in een social media post? Met AI is
tegenwoordig met een paar klikken op de knop nepinformatie/digitale duplicaten na te maken. Op dit
moment weet je niet zeker met wie je online praat of zaken doet ook al klinkt en zien de personen er
hetzelfde uit.
Als afnemers de vertrouwensdienst leren gebruiken om echt van nep te onderscheiden en daarmee
te voorkomen dat ze slachtoffer worden van fraude dan heb je ook een belangrijke reden voor gebruik
te pakken. Een vertrouwensdienst gebruiken wordt dan vergelijkbaar met een goed slot op je
voordeur.

# Conclusie
Vertrouwensdiensten volgens de eIDAS-verordening bieden een prachtige kans voor de digitale
transformatie van overheden (NDS…), bedrijfsleven en financiële instellingen op het vlak van “online”
zaken doen. Door volledige implementatie van gekwalificeerde elektronische handtekeningen, zegels,
tijdstempels, archivering en Electronic Registered Delivery Services (ERDS) kan Nederland
efficiënter, veiliger worden en een hoop geld besparen. Aangezien de vertrouwensdiensten al
bestaan en beschikbaar zijn ligt dit geld gewoon te wachten… wil je hier van profiteren dan moet je
starten met het toepassen. Wil je dat niet… dan kan je gewoon door blijven gaan met papier printen,
versturen, scannen, ontvangen, zelf controleren en archiveren.

# Bijlage
Overzicht vertrouwensdiensten op GitHub: github.com/trustedinformationpartners/services

[^1]: In de kennisbank: [Welke generiek vertrouwensdiensten zijn er nodig voor online zakendoen?](https://alkem.io/tip/collaboration/welkegeneriekevert-1149?tab=4) 
[^2]: Voor een goed leesbaar overzicht van vertrouwensdiensten, zie: [Informatiegids vertrouwensdiensten eIDAS ](https://www.rijksoverheid.nl/documenten/brochures/2025/02/28/informatiegids-vertrouwensdiensten-eidas)
[^3]: [Zie artikel 3 lid 16](https://eur-lex.europa.eu/legal-content/NL/TXT/HTML/?uri=OJ:L_202401183)
[^4]: Meer informatie over het verschil in toezicht staat hier: [Elektronische vertrouwensdiensten | Rijksinspectie Digitale
Infrastructuur (RDI)](https://www.rdi.nl/onderwerpen/elektronische-vertrouwensdiensten)
[^5]: Deze grove Inschatting gebaseerd op cijfers genoemd in [Impact assessment / European digital identity](https://eurlex.europa.eu/legal-content/EN/TXT/PDF/?uri=PI_COM%3ASEC%282021%29228). De projectie is gebaseerd op Nederland's
economische aandeel in de EU van ongeveer 6,3%, berekend uit het bevolkingsaandeel van 4% vermenigvuldigd met de Nederlandse GDP per capita die 1,58x hoger ligt dan het EU-gemiddelde.
[^6]: Zie studie innopay: [INNOPAY delivers report for Dutch Ministry of Economic Affairs and Climate on impact of eIDAS revision |INNOPAY](https://www.innopay.com/en/publications/innopay-delivers-report-dutch-ministry-economic-affairs-and-climate-impact-eidas)
[^7]: Zie basisfunctie *Signing data*
[^8]: Zie basisfunctie *Signing data*
[^9]: Zie basisfunctie *Validating signatures*
[^10]: Zie basisfunctie *Exchanging data*
[^11]:  Zie basisfunctie *Preserving signatures en Archiving data*



